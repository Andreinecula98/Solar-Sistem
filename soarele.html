<html>
<head>
	<meta http-equiv="content-type" content="text/html; charset=utf-8" />
	<title>Sistemul Solar</title>
	<link rel="stylesheet" href="style.css" type="text/css" />
</head>
<body>
<div align="center">
<div id="container">
<div id="banner">
	<div class="menu" style="padding-top:233px;">
		<ul>
			<li><a href="index.html" >Prima pagină</a></li>
			<li><a href="caracteristici.html">Caracteristici</a>
					<ul>
						<li><a href="c2.html">Centura de asteroizi</a></li>
						<li><a href="c3.html">Centura Kuiper</a></li>
						<li><a href="c4.html">Cometele</a></li>
						<li><a href="c5.html">Centaurii</a></li>
						<li><a href="c6.html">Praful cosmic</a></li>
						<li><a href="c7.html">Asteroizii</a></li>
					</ul>
			</li>
			<li><a href="soarele.html">Soarele</a></li>
			<li><a href="#" id="current">Planete</a>
					<ul>
						<li><a href="mercur.html">Mercur</a></li>
						<li><a href="venus.html">Venus</a></li>
						<li><a href="pamantul.html">Pământul</a></li>
						<li><a href="marte.html">Marte</a></li>
						<li><a href="jupiter.html">Jupiter</a></li>
						<li><a href="saturn.html">Saturn</a></li>
						<li><a href="uranus.html">Uranus</a></li>
						<li><a href="neptun.html">Neptun</a></li>
						<li><a href="pluto.html">Pluto</a></li>
				   </ul>
			</li>
			<li><a href="galerie.html">Galerie</a></li>
			<li><a href="lista.html">Video</a></li>
			<li><a href="contact.html">Contact</a></li>
		</ul>
	</div>
    <div id="continut"><div style="padding:30px 30px 30px 30px;">


<p>Soarele este steaua aflată în centrul sistemului nostru solar. Pământul, toate celelalte planete, asteroizii, meteoriții, cometele precum și cantitățile enorme de praf interplanetar orbitează în jurul Soarelui, care totuși, prin mărimea sa, conține mai mult de 99% din masa întregului sistem solar. Energia provenită de la Soare (sub forma luminii, căldurii ș.a.) face posibilă întreaga viață de pe Pământ, de ex. prin fotosinteză, iar prin intermediul căldurii și clima favorabilă.
</p>
<img src="images/galerie/3.jpg" align="right" width="300" style="padding:5px;">

<p>În cadrul discuțiilor dintre cercetători, Soarele este desemnat uneori și prin numele său latin Sol, sau grecesc Helios. Simbolul său astronomic este un cerc cu un punct în centru. Unele popoare din antichitate îl considerau ca fiind o planetă.
</p>
<h2>Istoria și destinul Soarelui</h2>

<p>Conform cercetărilor actuale, vârsta Soarelui este de aproximativ 4,6 miliarde de ani, și el se află pe la jumătatea ciclului principal al evoluției, în care în miezul său hidrogenul se transformă în heliu prin fuziune nucleară. În fiecare secundă, peste patru milioane de tone de materie sunt convertite în energie în nucleul soarelui, generându-se astfel neutrino și radiație solară.
</p>
<p>Conform cunoștințelor actuale, în decursul următorilor aproximativ 5 miliarde de ani Soarele se va transforma într-o gigantă roșie și apoi într-o pitică albă, în cursul acestui proces dând naștere la o nebuloasă planetară. În cele din urmă își va epuiza hidrogenul și atunci va trece prin schimbări radicale, întâlnite des în lumea stelelor, care vor conduce printre altele și la distrugerea totală a Pământului. Activitatea magnetică a Soarelui generează o serie de efecte cunoscute sub numele generic de activitate solară, incluzând petele pe suprafața acestuia, erupțiile solare și variații ale vântului solar, care dispersează materie din componența Soarelui în tot sistemul solar și chiar și dincolo de el. 
</p>
<p>Efectele activității solare asupra Pământului includ formarea aurorei boreale, la latitudini nordice medii spre mari, precum și afectarea comunicațiilor radio și a rețelelor de energie electrică. Se consideră că activitatea solară a jucat un rol foarte important în evoluția sistemului solar și că ea influențează puternic structura atmosferei exterioare a Pământului.
</p>
<h2>Informații generale</h2>

<img src="images/galerie/4.jpg" align="right" width="300" style="padding:5px;">
<p>Hidrogenul reprezintă aproximativ 74% din masa Soarelui, heliul 25%, iar restul este constituit din cantități mici de elemente mai grele. Datorită acestei compoziții și a temperaturilor ridicate, pe Soare nu există o crustă (scoarță) solidă, și nici materie în stare lichidă, toată materia solară fiind în întregime în stare de plasmă și gazoasă.
</p>
<p>Soarele face parte din clasa spectrală G2V. "G2" înseamnă că</p>
<ul type="circle">
   <li> temperatura la suprafață este de aproximativ 5.500°C </li>
   <li> iar spectrul său conține linii de metale ionizate și neutre precum și foarte slabe linii de hidrogen. </li>
</ul>
<p>Sufixul "V" indică apartenența Soarelui la grupul majoritar al stelelor aflate în faza principală. Aceasta înseamnă că își generează energia prin fuziunea nucleară a nucleelor de hidrogen în heliu, și că se află în echilibru hidrostatic, adică nici nu se contractă nici nu se dilată. Numai în galaxia noatră sunt mai mult de 100 de milioane de stele din clasa G2. Datorită distribuției logaritmice a mărimii stelelor, Soarele este de fapt mai strălucitor decât 85% din stelele galaxiei, majoritatea acestora fiind pitice roșii.
</p>
<p>Faza principală a existenței Soarelui va dura în total aproximativ 10 miliarde de ani. Vârsta actuală, determinată folosind modele computerizate ale evoluției stelelor și nucleocosmocronologia, se consideră a fi de aproximativ 4,57 miliarde de ani . Soarele orbitează în jurul centrului galaxiei noastre, Calea Lactee, la o distanță de 25-28 de mii de ani lumină de acesta, realizând o revoluție completă în circa 225-250 de milioane de ani. Viteza orbitală este de 220 km/s, adică un an-lumină la fiecare 1.400 de ani, sau o UA la fiecare 8 zile.
</p>
<p>Soarele este o stea din a treia generație, a cărei formare este posibil să fi fost declanșată de undele de șoc ale unei supernove aflate în vecinătate. Acest fapt este sugerat de prezența în abundență în sistemul nostru solar a metalelor grele cum ar fi aurul și uraniul; cea mai plauzibilă explicație a provenienței acestora fiind reacțiile nucleare dintr-o supernova sau transmutațiile prin absobția de neutroni din interiorul unei stele masive de generația a doua.
</p>
    </div></div>
</div></div></div>
</body>
</html>
